# 里探《道德经》之新编

### 道生万物

#### 第一章：有无同出

道可道，非常道；名可名，非常名。

无名，天地之始；有名，万物之母。

故常无欲，以观其妙；常有欲，以观其徼。

此两者同出而异名，同谓之玄。玄之又玄，众妙之门。

#### 第四章：道冲不盈

道冲，而用之或不盈。

渊兮，似万物之宗。挫其锐，解其纷；和其光，同其尘。湛兮，似或存。

吾不知谁之子，象帝之先。

#### 第六章：玄牝之门

谷神不死，是谓玄牝。玄牝之门，是谓天地根。绵绵若存，用之不勤。

#### 第二十五章：道法自然

有物混成，先天地生。寂兮寥兮，独立不改，周行而不殆，可以为天下母。

吾不知其名，字之曰“道”，强为之名曰“大”。大曰逝，逝曰远，远曰反。

故道大，天大，地大，王亦大。域中有四大，而王居其一焉。人法地，地法天，天法道，道法自然。

#### 第四十章：反者道之动

反者，道之动。弱者，道之用。天下万物生于有，有生于无。

#### 第四十二章：三生万物

道生一，一生二，二生三，三生万物。万物负阴而抱阳，冲气以为和。

人之所恶，唯孤、寡、不穀，而王公以为称。

故物，或损之而益，或益之而损。

人之所教，我亦教之：“强梁者不得其死。”吾将以为教父。

#### 里探评说：

道。有无未分之混沌。无、有、玄（同谓之玄）。万物。

道。阴阳未分之混沌。阴、阳、和（冲气以为和）。万物。

### 道之虚无

#### 第十四章：无物之象

视之不见名曰微，听之不闻名曰希，搏之不得名曰夷。此三者不可致诘，故混而为一。

其上不皦，其下不昧。绳绳不可名，复归于无物。是谓无状之状，无物之象，是谓惚恍。迎之不见其首，随之不见其后。

执今之道，以御今之有，能知古始，是谓道纪。

#### 第二十一章：孔德之容

孔德之容①，惟道是从。

道之为物，惟恍惟惚②。惚兮恍兮，其中有象；恍兮惚兮，其中有物。窈兮冥兮③，其中有精④；其精甚真，其中有信⑤。

自古及今，其名不去，以阅众甫⑥。吾何以知众甫之状哉？以此。

### 格物致知

#### 第二章：有无相生

天下皆知美之为美，斯恶已；皆知善之为善，斯不善已。故有无相生，难易相成，长短相较，高下相倾，音声相和，前后相随。

是以圣人处无为之事，行不言之教。万物作焉而不辞，生而不有，为而不恃，功成而弗居。夫唯弗居，是以不去。

#### 第八章：上善若水

上善若水。水善利万物而不争，处众人之所恶。故几于道。 

居善地，心善渊，与善仁，言善信，正善治，事善能，动善时。夫唯不争，故无尤。

#### 第十一章：无之以为用

三十辐共一毂，当其无，有车之用；埏埴以为器，当其无，有器之用；凿户牖以为室，当其无，有室之用。

故有之以为利，无之以为用。

#### 第二十二章

曲则全，枉则直；洼则盈，敝则新；少则得，多则惑。

是以圣人抱一为天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。

古之所谓“曲则全”者，岂虚言哉？诚全而归之⑬。

#### 第三十九章：得一

昔之得一者：天得一以清，地得一以宁，神得一以灵，谷得一以盈，万物得一以生，侯王得一以为天下贞。

其致之，天无以清，将恐裂；地无以宁，将恐发；神无以灵，将恐歇；谷无以盈，将恐竭；万物无以生，将恐灭；侯王无以贵高，将恐蹶。

故贵以贱为本，高以下为基。是以侯王自谓孤、寡、不穀，此非以贱为本邪？非乎？故致数舆无舆。不欲琭琭如玉，珞珞如石。

#### 第七十八章

天下莫柔弱于水，而攻坚强者莫之能胜，其无以易之。

弱之胜强，柔之胜刚，天下莫不知莫能行。

是以圣人云﹕“受国之垢，是谓社稷主；受国不祥，是为天下王。”正言若反。

### 修身成圣：和、同、静、不争

#### 第七章：天长地久

天长地久。天地所以能长且久者，以其不自生，故能长生。

是以圣人后其身而身先；外其身而身存。非以其无私邪，故能成其私。 

#### 第九章：功遂身退

持而盈之，不如其已；揣而锐之，不可常保。

金玉满堂，莫之能守。富贵而骄，自遗其咎。功遂身退，天之道。

#### 第十章：玄德

载营魄抱一，能无离乎？专气致柔，能婴儿乎？涤除玄览，能无疵乎？

爱民治国，能无知乎？天门开阖，能为雌乎④？明白四达，能无为乎？

生之畜之，生而不有，为而不恃，长而不宰，是谓玄德。

#### 第十三章：宠辱若惊

宠辱若惊，贵大患若身。

何谓宠辱若惊？宠为下，得之若惊，失之若惊，是谓宠辱若惊。

何谓贵大患若身？吾所以有大患者，为吾有身；及吾无身，吾有何患？

故贵以身为天下，若可寄天下；爱以身为天下，若可托天下。

#### 第十五章：善为士者

古之善为道者，微妙玄通，深不可识。夫唯不可识，故强为之容：

豫焉，若冬涉川；犹兮，若畏四邻；俨兮，其若客；涣兮，若冰之将释；敦兮，其若朴；旷兮，其若谷；混兮，其若浊。

孰能浊以止？静之徐清；孰能安以久？动之徐生。

保此道者不欲盈。夫唯不盈，故能蔽不新成⑨￼。

#### 第二十二章：圣人抱一

曲则全，枉则直；洼则盈，敝则新；少则得，多则惑。

是以圣人抱一为天下式：不自见，故明；不自是，故彰；不自伐，故有功；不自矜，故长。夫唯不争，故天下莫能与之争。

古之所谓“曲则全”者，岂虚言哉？诚全而归之。

#### 第二十八章：知雄守雌

知其雄，守其雌，为天下谿。为天下谿，常德不离，复归于婴儿。

知其白，守其黑，为天下式。为天下式，常德不忒，复归于无极。

知其荣，守其辱，为天下谷。为天下谷，常德乃足，复归于朴。

朴散则为器，圣人用之则为官长。故大制不割。

#### 第四十六章

天下有道，却走马以粪；天下无道，戎马生于郊。祸莫大于不知足，咎莫大于欲得。故知足之足，常足矣。

#### 第五十六章：玄同

知者不言，言者不知。

塞其兑，闭其门，挫其锐，解其纷，和其光，同其尘，是谓玄同。

故不可得而亲，不可得而疏；不可得而利，不可得而害；不可得而贵，不可得而贱。故为天下贵。

#### 里探评说：

圣人以合乎道的方式修身治国

圣人“抱一，柔和，清明，无知，为雌，无为”，而万民“自化，自正，自富，自朴”。

### 圣人治国

#### 第三章：无为之治

不尚贤，使民不争；不贵难得之货，使民不为盗；不见可欲，使民心不乱。

是以圣人之治：虚其心，实其腹；弱其志，强其骨。常使民无知无欲，使夫智者不敢为也。为无为，则无不治。

#### 第五章：天地不仁

天地不仁，以万物为刍狗；圣人不仁，以百姓为刍狗。

天地之间，其犹橐籥乎？虚而不屈，动而愈出。

多言数穷，不如守中。

#### 第十二章

五色令人目盲，五音令人耳聋，五味令人口爽，驰骋畋猎令人心发狂，难得之货令人行妨。

是以圣人之治，为腹不为目，故去彼取此。

#### 第十七章：百姓皆谓我自然

太上，不知有之；其次，亲而誉之；其次，畏之；其次，侮之。

信不足焉，有不信焉；悠兮，其贵言。功成事遂，百姓皆谓我自然。

#### 第十八章：大道废，有仁义

大道废，有仁义；慧智出，有大伪。六亲不和，有孝慈；国家昏乱，有忠臣。

#### 第十九章：绝圣弃智

绝圣弃智，民利百倍；绝仁弃义，民复孝慈；绝巧弃利，盗贼无有。

此三者以为文不足，故令有所属：见素抱朴，少私寡欲，绝学无忧。

#### 第五十八章

其政闷闷，其民淳淳；其政察察，其民缺缺。祸兮福之所倚，福兮祸之所伏。孰知其极？

其无正，正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。

#### 第七十七章

天之道，其犹张弓与？高者抑之，下者举之；有余者损之，不足者补之。

天之道，损有余而补不足，人之道则不然，损不足以奉有余。孰能有余以奉天下？唯有道者。

是以圣人为而不恃，功成而不处，其不欲见贤。

